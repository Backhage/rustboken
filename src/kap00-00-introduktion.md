# Introduktion

Om du har hittat hit så vet du antagligen redan vad Rust är, men för säkerhets
skull följer ändå en introduktion här nedan.

## Vad Rust är 
På Rusts officiella hemsida står det:
> Rust: A language empowering everyone to build reliable and efficient software.

Eller på svenska, ett programmeringsspråk som hjälper alla att bygga pålitlig
och effektiv mjukvara.

För att åstadkomma detta har mycket energi lagts på att arbeta bort flera
tillkortakommanden som andra programmeringsspråk lider av. Mer om detta i
senare kapitel.

## Kort historik
Rust togs initialt fram av en man vid namn Graydon Hoare som arbetade för
Mozilla Research. Han började utveckla språket 2006 som ett personligt projekt.
År 2009 började Mozilla stödja projektet och 2010 presenterades det för
allmänheten.

Den första skarpa versionen, Rust 1.0, släpptes den 15 maj 2015. När den här
texten skrivs är version 1.54.0 ute, vilken släpptes den 29 juli 2021.

Sedan den 8 februari 2021 drivs utvecklingen av Rust av "The Rust Foundation"
som är ett samarbete mellan företagen Amazon Web Services, Huawei, Google, 
Microsoft och Mozilla.

