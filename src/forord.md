# Förord

Det finns idag ont om material på ämnet programmering som är på svenska. Trots
att de flesta svenskar är väldigt duktiga på engelska blir det lättare att
förstå och ta till sig avancerade koncept på det språk man kan allra bäst.

Den här boken riktar sig till den som vill lära sig om programmeringsspråket
Rust och som föredrar att läsa en bok skriven på svenska. Boken är tillgänglig
online och är helt gratis.

Jag som har skrivit boken heter Eric Bäckhage. Sedan 2009 har jag arbetat med
att utveckla mjukvara men redan på 90-talet började jag intressera mig för
datorer och hur man kunde skriva program för dem. Jag har programmerat i många
olika språk och utvecklat mjukvara för många olika typer av system.

Sedan länge har jag bloggat om programmering men det här är min första bok. Jag
hoppas att du kommer att tycka om den.